<h3>
    Fonti musicali presso il Domarchiv St. Gallen
</h3>
<p>
    I fondi dell'archivio musicale della cattedrale di San Gallo sono stati catalogati fra il giugno 2003 e il luglio 2004 da RISM-Svizzera. L'inventario è composto da 1328 titoli (381 manoscritti e 947 stampe). La collezione è stata completamente riorganizzata, fornita di segnature e riposta in materiale non acido dopo la fine dell'inventario.
</p>
<p>
    L'archivio musicale della cattedrale di San Gallo possiede una vasta collezione di documenti manoscritti e a stampa dei secoli XVIII, XIX e XX. Le annotazioni sull'origine delle fonti, come "Stiftskirche" (37 casi), "Katholisches Institut" (29 casi) e "Domchor" (15 casi), dimostrano che l'archivio musicale della cattedrale di San Gallo è composto da un fondo derivante dall'attività musicale della stessa cattedrale, da un fondo avente origine nell'antico collegio cattolico e da un gruppo di documenti più recenti, legati al coro della cattedrale (fondato nel 1874). I documenti raccolti sono databili fra il 1730 e il 1950 e includono quindi anche delle fonti dell'antica abbazia di San Gallo (secolarizzata nel 1805).
</p>
<p>
    La musica sacra vocale (messe e altre composizioni per l'ufficio liturgico) rappresenta la parte più importante della collezione. I documenti relativi al "Katholisches Institut" (collegio) riguardano opere drammatiche e musica strumentale (per orchestra e per strumenti solistici). La parte relativa alla musica sacra comprende alcuni "grandi nomi" come Joseph Haydn e Wolfgang Amadeus Mozart (in copie manoscritte del XVIII e XIX secolo), come pure compositori oggi sconosciuti ma molto noti nell'Ottocento, quali Johann Kaspar Aiblinger (1779-1863), Karl Ludwig Drobisch (1803-1854), Karl Kempter (1819-1871) e Donat Müller (1806-1879). Un'importanza particolare rivestono le numerose fonti che testimoniano l'opera dei differenti maestri di cappella della cattedrale di San Gallo: Franz Joseph Greith (1798-1969; maestro di cappella fra il 1833 e il 1860), Karl Greith (1828-1887; maestro fra il 1861 e il 1877), Theodor Gaugler (1840-1892; maestro fra il 1870 e il 1874), Johann Gustav Eduard Stehle (1839-1915, maestro fra il 1874 e il 1912) e Josef Gallus Scheel (1879-1946, maestro fra il 1913 e il 1946).
</p>
<h4>
    Contatto
</h4>
<p>
    La collezione può essere consultata sul posto previo appuntamento. Rivolgersi a:
</p>
<p>
    Signora Kimberly Brockman<br>
    Direttrice della Diözesane Kirchenmusikschule<br>
    Klosterhof 6b<br>
    CH-9000 St. Gallen<br>
    Tel: +41 (71) 227 33 34<br>
    e-mail: <a href="mailto:dkms@kirchenmusik-sg.ch">dkms@kirchenmusik-sg.ch</a>
</p>
