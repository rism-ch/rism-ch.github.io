<h3>
    Biblioteca musicale della collegiata di San Michele a Beromünster
</h3>
<p>
    Grazie al sostegno della fondazione Albert Koechlin di Lucerna, RISM-Svizzera ha catalogato l'insieme dei documenti musicali della collegiata di Beromünster negli anni 2004, 2005 e 2006. Alla conclusione dei lavori d'inventario, 823 manoscritti musicali dei secoli XVII, XVII e XIX, 1087 stampe musicali dei secoli XVII e XVIII nonché 3656 stampe musicali del XIX secolo sono accessibili alla ricerca e alla pratica musicale. La collezione è stata completamente riorganizzata, fornita di segnature e riposta in contenitori in materiale non acido dopo la fine dell'inventario.
</p>
<p>
    I canonici della collegiata di San Michele a Beromünster (Lucerna) sono in possesso di una vasta collezione di fonti musicali, costituita da manoscritti autografi, copie e stampe. Come per i fondi dei conventi benedettini di Einsiedeln ed Engelberg, nonché per quello dell'abbazia delle suore benedettine di Sant'Andrea a Sarnen, è opportuno che questo prezioso patrimonio - secolare prodotto di competenza artistica e di entusiasmo religioso - torni ad occupare il posto che gli compete nella coscienza storico-scientifica e nella pratica musicale. Nell'ambito di questa importante collezione, le fonti manoscritte del XIX secolo appaiono particolarmente interessanti: esse testimoniano in effetti che nella collegiata di Beromünster la musica dei secoli XVII e XVIII continuò ad essere eseguita sotto differenti maestri di coro fino all'Ottocento avanzato. I canonici della collegiata di San Michele a Beromünster costituiscono l'unica comunità di questo genere ancora attiva nella Svizzera tedesca con una vasta biblioteca musicale; l'importanza del loro fondo è quindi più che evidente.
</p>
<h4>
    Contatto
</h4>
<p>
    La collezione può essere consultata sul posto previo appuntamento. Rivolgersi a:
</p>
<p>
    Chorherr Jakob Bernet<br>
    Stiftsbibliothekar<br>
    Stift 35<br>
    CH-6215 Beromünster<br>
    Tel: +41 (0) 41 930 32 77<br>
    e-mail: <a href="mailto:stift@nachricht.ch">stift@nachricht.ch</a>
</p>
